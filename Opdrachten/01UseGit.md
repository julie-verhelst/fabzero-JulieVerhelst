# Fabzero Traject: Julie Verhelst

Tijdens een opleiding leerbewerking kon ik al proeven van digitale productietechnieken, namelijk het werken met een lasercutter. Deze techniek integreerde ik in een [lederen handtassencollectie](https://julieverhelst.weebly.com/leder.html) en smaakte zeker naar meer! Aangezien ik zelf handiger ben met potlood en papier, moest ik toen beroep doen op de skills van mijn man. Ik zou het echter heel interessant vinden om ook zelf meer te weten over verschillende digitale technieken, deze in de vingers te krijgen en ze te kunnen integreren in mijn eigen creatieve projecten...

## Over mezelf

Al van kindsaf ben ik gepassioneerd door tekenen. Enkele jaren later, toen ik 16 jaar was, belandde ik via een opleiding boetseren uiteindelijk in een beeldhouwatelier, waar ik 15 jaar later nog steeds met veel plezier beelden maak in steen. Mijn beelden hebben vaak menselijke figuren als inspiratie. Daarnaast ontdekte ik ook een passie voor het kappen en ontwerpen van letters en teksten in steen. Ik volgde ook al enkele jaren academie en verschillende workshops rond **beeldhouwen, letterkappen en lettertekenen**. Mijn vrije tijd spendeerde ik dus de voorbije jaren vooral hieraan.

![Beeld]({{ site.baseurl }}/assets/beeld2.jpg)

Toen mijn werk enkele jaren geleden door een minder interessante fase ging, zocht ik een nieuwe uitdaging in een avondopleiding. Bij Syntra West startte ik de opleidingen **Marokijnbewerker en Schoenhersteller**. Hier leerde ik de kenmerken van leder en andere materialen kennen, en ontwikkelde ik verschillende vaardigheden over het ontwerpen en herstellen van diverse lederwaren. Ik volgde nadien nog een bijkomende opleiding schoenherstellen in Lokeren. Bij me thuis breidde mijn ateliertje dus ook uit met naaimachines, een combin√© voor het herstellen van schoenen, en een grote voorraad aan kleurrijk leder.  

![Handtassen]({{ site.baseurl }}/assets/Handtassen.jpg)

Professioneel werk ik als erfgoedonderzoeker bij het agentschap Onroerend Erfgoed van de Vlaamse Overheid sinds ik afstudeerde in 2013. Concreet hou ik me momenteel hoofdzakelijk bezig met het actualiseren en reviseren van de online inventarisdatabank van het onroerend erfgoed. Daarnaast werkte ik in het verleden ook mee aan inventarisatieprojecten van bouwkundig erfgoed en voerde ik onderzoek in functie van beschermingsdossiers. Ik heb dus ook een grote passie voor en interesse in architectuur.

## Opleidingen

* 2001-2007: Stedelijke academie voor Schone Kunsten van Deinze, Deeltijds Kunstonderwijs
* 2005-heden: Beeldhouwen in steen bij vzw Art pro Art
* 2007-2011: Bachelor en master in de Kunstwetenschappen, Universiteit Gent
* 2011-2013: Master in de Momumenten-en Landschapszorg, Artesis Antwerpen
* 2011-2013: Stedelijke Kunstacademie van Tielt, Deeltijds Kunstonderwijs, optie Beeldhouwen
* 2016-2017: Avondopleiding Schoenhersteller bij Syntra West
* 2016-2019: Avondopleiding Marokijnbewerker bij Syntra West
* 2018-2019: Avondopleiding Schoenhersteller bij CVO Scheldeland, Lokeren

![foto beeld](https://julieverhelst.weebly.com/uploads/4/6/3/0/4630015/edited/fb-20131212-14-35-42-saved-picture.jpg?1583769443)
